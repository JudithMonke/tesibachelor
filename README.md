In questa tesi sono stati affrontati diversi metodi di ottimizzazione al fine di formulare un metodo risolutivo come supporto decisionale per la risoluzione del mix energetico in uno Smart District.
Analizzando le diverse tecniche di ottimizzazione nella letteratura si è potuto scegliere il metodo più adatto alle nostre esigenze, multicriterio, che potesse rispecchiare matematicamente realtà decisionali dettate da più fattori. Il metodo che è risultato più adatto al nostro caso è risultato quello appartenente alla famiglia ELECTRE, in versione II.
Il metodo così proposto, suddiviso in una fase offline per la definizione delle alternative ed una fase online per la risoluzione e la classificazione di queste, è stato poi analizzato attraverso diversi test. Sono state analizzate diverse fasce orarie della giornata, ricondotte a quattro orari più significativi, definendo per ognuno di essi la domanda energetica media del distretto. Ciò è servito per poter testare l’algoritmo della fase offline, per verificarne la correttezza e l’efficacia. Ad esempio, si è visto come, negli orari in cui la domanda energetica fosse più alta, le alternative si dimezzassero; questo perché una maggiore richiesta di energia può essere soddisfatta solamente attraverso l’attivazione degli impianti al massimo della loro potenza. Al contrario, una domanda minore ha portato a diverse possibili scelte di impianti da attivare.
Una volta verificata la prima fase, sono stati definiti dei criteri di valutazione che potessero risultare rilevanti per il processo di scelta. Questi sono stati pesati di volta in volta, facendo variare i gradi di importanza di ognuno di essi, per poter valutare le classifiche stipulate dal software che implementa il metodo multicriterio. I criteri sono stati inizialmente pesati in maniera equivalente in modo da poter dare una
prima classifica generale senza alcuna preferenza particolare; e successivamente si sono fatti variare in base a delle ipotetiche preferenze come quella sull’efficacia o sui minor costi, analizzando così le variazioni delle classifiche ottenute.
Il metodo ha portato risultati concordi alle aspettative, dimostrando così la sua efficacia. Per quanto riguarda la complessità, si è mantenuta bassa, con una risoluzione completa al di sotto di due secondi di tempo, anche nel caso di studio con sei diverse alternative e cinque criteri.
Uno sviluppo futuro riguarderà sicuramente l’implementazione del metodo utilizzando molti più dati, modificando i criteri di valutazione per analizzarne quindi il comportamento.
